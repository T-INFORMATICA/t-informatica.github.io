---
title: Data
tags: 
 - databank
 - relationele databank
 - data 
definitions: 
 - name: data 
   definition: een verzameling van gegevens.
 - name: relatie
   definition: Een andere naam voor een tabel in een databank.
description: Om te kunnen werken met databanken, is het belangrijk om te weten wat data precies is. In dit deel krijg je duidelijk te zien wat data precies is en waar een databank voor dient.
---

# Data

## Data

Mensen kunnen al duizenden jaren schrijven om allerlei dingen vast te leggen: spannende verhalen, ingewikkelde berekeningen, brieven aan een geliefde, flauwe moppen … 

Al deze dingen kan je beschrijven als 'data'. Of het nu een flauwe mop is of een ingewikkeld economisch model, zolang je het ergens opschrijft of onthoudt is dit data.

**Data is een verzameling van gegevens** zoals getallen, woorden, metingen, waarnemingen of zelfs beschrijvingen van dingen.

## Databanken

Vanaf je data ergens opslaat, wil je het ook gemakkelijk terugvinden. Het heeft geen zin om een gigantische berg aan boeken in de woonkamer te hebben liggen: hoe groter de berg wordt, hoe moeilijker het wordt om jouw favoriete flauwe mop terug te vinden.
Om je daarbij te helpen bestaan er bibliotheken. In een bibliotheek bevindt zich een enorme hoeveelheid data (boeken, strips, films, …), allemaal bewaard op één logische plaats. Alle data is netjes in rekken geplaatst en ingedeeld volgens soort, genre en auteur. Dankzij deze structuur duurt het nooit lang voor je een bepaald boek terugvindt.

In een goede bibliotheek kunnen gebruikers gemakkelijk data opvragen (een boek uitlenen) of kunnen medewerkers die data gemakkelijk aanpassen (nieuwe boeken toevoegen of oude verwijderen). Een bibliotheek is één van de oudste soorten databanken die er bestaan.

**Een databank is een gestructureerde verzameling van data** die zo is ingedeeld dat het gemakkelijk kan worden bekeken, beheerd en bijgewerkt.

 - Een databank dient om data te **bewaren op één logische plaats**. 
 - Een databank dient om data gemakkelijk te kunnen **toevoegen, opvragen of aanpassen**. 

De meest gebruikte soort database is de **relationele database**, waarin de data wordt opgeslagen in tabellen. Die tabellen worden ook wel **relaties genoemd**, vandaar de naam 'relationele database'. 
